---
title: Creşterea producţiei prăbuşeşte preţul petrolului. Se va observa scăderea şi la pompă?
category: Diverse#GazeNaturale
date: 07.17.2018
link: cresterea-productiei-prabuseste-pretul-petrolului-se-va-observa-scaderea-si-la-pompa
image: 2803037-publimedia-shutterstock.jpg
description: Preţul barilului de petrol Brent îşi continuă scăderea, fiind cotat, în momentul de faţă, la aproximativ 71 de dolari, cu opt dolari mai puţin decât la […]
sursa: https://www.zf.ro/companii/energie/cresterea-productiei-prabuseste-pretul-petrolului-se-va-observa-scaderea-si-la-pompa-17358288
titluSursa: ZF
---

Preţul barilului de petrol Brent îşi continuă scăderea, fiind cotat, în momentul de faţă, la aproximativ 71 de dolari, cu opt dolari mai puţin decât la data de 10 iulie şi cu patru dolari mai puţin decât pe 12 iulie.

Barilul Brent nu s-a mai aflat la acest nivel de la începutul lunii mai. Iar pe termen scurt, Goldman Sachs, citat de Reuters, a estimat o instabilitate destul de mare a preţului barilului Brent, acesta urmând a fluctua între 70 şi 80 de dolari. Oricum, cotaţia actuală este cu aproximativ 22 de dolari mai mare decât cea din urmă cu exact un an de zile.

Şi cotaţia barilului West Texas Intermediate (WTI) a avut parte de o scădere similară celei a barilului Brent. Astfel, dacă pe 10 iulie depăşise nivelul de 74 de dolari, acum un baril WTI este cotat la aproximativ 67 de dolari, scăderea fiind, deci, de aproape şapte dolari. Comparativ cu un an în urmă, cotaţia actuală este cu aproximativ 21 de dolari mai mare.

Conform Reuters, aceaste scăderi s-ar datora, pe de o parte, concentrării atenţiei investitorilor pe potenţialele consecinţe ale tensiunilor comerciale sino-americane, nu pe evoluţia preţului petrolului, şi pe de altă parte, creşterii producţiei de petrol din Libia şi Arabia Saudită. Producţia ar urma să crească şi în Statele Unite, Administraţia Americană pentru Informaţii în Domeniul Energiei (EIA) anunţând, luni, suplimentarea producţiei de petrol de şist în luna august de pe şapte formaţiuni. Acest lucru ar duce producţia americana la 7,47 milioane de barili pe zi.

Factorii care pot influenţa evoluţia preţului la barilul de petrol sunt multiplii: costurile de producţie, incertitudinea geopolitică constantă din Orientul Mijlociu extins, fluctuaţiile de producţie ale marilor producători, schimbarea raportului cerere-ofertă la nivel global sau creşterea sau scăderea producţiei de petrol din Statele Unite. La toate acestea se pot adăuga şi politicile interne ale statelor sau evenimente neprevăzute, precum grevele.
